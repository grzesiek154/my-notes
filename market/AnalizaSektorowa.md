# 1.**Charakterystyka biznesowa branży**

Charakterystykę branży można sprowadzić do prostej rzeczy: **marży**, czyli różnicy między kosztem zakupu/wytworzenia a ceną sprzedaży. Jeśli do tego dodać **skalę**, to poznamy **rentowność operacyjną**, czyli nadwyżkę wygenerowanej masy marży nad kosztami stałymi. Jeśli do tego dodamy trend wzrostowy, to mamy **dźwignię operacyjną** (upside), czyli **wzrost zysków i wartości spółki wraz ze wzrostem przychodów**. Jeśli to potem - nie teraz - odniesiemy do **terminów płatności, skali inwestycji** oraz **sposobu finansowania**, to wiemy wszystko o spółce i potrafimy ją wycenić. Ale na razie  zaczynamy od marży, która jest pochodną pozycji rynkowej, która z kolei  jest pochodną strategii.

# 2.**Pięć sił Portera**

Biznes to wojna. Każda firma - aby przetrwać - musi wywalczyć sobie  pole działania, a następnie nieustannie go bronić. Michael Porter w  książce *Strategia konkurencji Metody analizy sektorów i konkurentów* opisał tę sytuację plastycznym modelem pięciu sił oddziałujących na spółkę, a tak naprawdę na osiągane przez nią marże:

1. **siła przetargowa dostawców** - od niej zależy cena kupowanych przez nas surowców czy towarów,
2. **siła przetargowa odbiorców** - od niej zależy cena sprzedawanych przez nas produktów czy towarów 
   Widać wyraźnie, że te dwie siły determinują nam marżę w danej chwili. Jeśli  jesteśmy słabi, nie jesteśmy w stanie kupować tanio i sprzedawać drogo.
3. **łatwość wejścia i wyjścia** - mówi na ile szybko mogą się nam pojawiać konkurenci, gdy dostrzegą branżę jako atrakcyjną, a gdy wejdą, będą nam psuć ceny u dostawców jak i u odbiorców
4. **dostępność substytutów** - mówi na ile łatwo nasz odbiorca może zaspokoić swoje potrzeby czymś innym, to znaczy na przykład jeśli sprzedajemy chodaki, substytutem są  kalosze, lub jeśli produkujemy czekoladki, substytutem są cukierki -  klient mający zbyt duży wybór nie będzie lojalny w sensie biznesowym,  czyli go do siebie nie przywiążemy
5. **rywalizacja między istniejącymi firmami** - mówi o stopniu agresywności konkurowania między sobą firm w ramach branży. Są branże, gdzie konkurencja wyrzyna się na ceny, bo nie ma żadnej alternatywy, są takie gdzie panuje względny spokój, firmy podzieliły rynek i nie przeszkadzają sobie w zarabianiu.

# 3.P**rofil ekonomiczny sektora**

W przeciwieństwie do modeli jakościowych, gdzie opisujemy  poszczególne aspekty i oceniamy je uznaniowo, tutaj pojawiają się twarde miary liczbowe. Mamy między innymi następujące konkretne wartości:

- wielkość rynku mierzona w liczbach jednostek (np. zużycie 30 milionów metrów sześciennych paliw rocznie),
- wielkość rynku mierzona w obrotach (np. 12 mld złotych rocznie),
- dynamika (tempo wzrostu lub spadku w/w wielkości rok do roku),
- liczba dostawców, odbiorców i podmiotów konkurencyjnych oraz ich koncentracja (np. współczynnik HHI),
- tempo zmian technologicznych mierzone czasem życia produktu,
- stopień zróżnicowania produktów,
- przeciętna rentowność na każdym poziomie: sprzedaży, operacyjna, brutto i netto,
- etap cyklu życia branży, tj. wprowadzenie, rozwój, dojrzałość, schyłek.

Czego tutaj szukamy? Cały czas tego samego: marży i jej trwałości w czasie.

**Uwaga jednak na pułapkę.** To że branża rośnie, jest  popyt na produkty, nie oznacza automatycznie zysków dla spółek.  Klasyczne przykłady sektorów, które są cały czas wzrostowe, ale nie  przekłada się to na wzrost wartości spółek, to choćby telekomunikacja:  mimo szalonego wzrostu popularności Internetu, rosnącego ruchu i  przybywania użytkowników, telekomy zarabiają coraz mniej. W takich  branżach i w takiej fazie cyklu życia nie ma co szukać okazji  inwestycyjnych, bo ryzyko jest za duże.

# 3.**Dynamika i cykl życia branży**

Każda branża podlega tym samym regułom, a scenariusz jej życia jest za każdym razem zbliżony. Zaczyna się od fazy **wprowadzenia na rynek**, gdy jest duża niepewność i ryzyko, bardzo małe albo żadne  rozpowszechnienie, za to nie ma konkurencji. Dlatego bardzo dobrze się  zarabia, choć w niedużej skali. Wszyscy się uczą, odbiorcy kooperują z  dostawcami, tworzą się relacje, firmy zaczynają rosnąć razem. Mimo  znacznych zarobków (wysoka marża procentowa), cały czas trzeba  inwestować.

Powoli branża przechodzi w cykl **rozwoju**. Popyt  zaczyna szybko rosnąć, rentowność nie spada, dlatego firmy zaczynają  generować duże zyski. Stopniowo zaczyna pojawiać się konkurencja, ale  nie odbiera udziału w rynku istniejącym podmiotom, bo rynek cały czas  rośnie. Potrzeby kapitałowe stopniowo się zmniejszają.

Następnie branża wchodzi w fazę **dojrzałości**. Popyt  przestaje rosnąć i stabilizuje się. Ciągle pojawiają się konkurenci,  więc zaczynają spadać ceny. Zaczyna się bezpardonowa walka z  konkurencją, kompresują się marże. Klienci stają się coraz bardziej  wybredni, cisną na ceny, żądają wartości dodanej, chętnie zmieniają  dostawców. Spada rentowność działalności.

Czwartą fazą jest **schyłek**. Rynek jest w stagnacji  lub zaczyna się kurczyć. Z branży zaczynają znikać pierwsze firmy, czy  to przez bankructwo czy przez decyzję o wycofaniu się przez brak  rentowności. Zostaje kilka silnych firm, które zdołały zbudować bazę  operacyjną, pozycję, kompetencje i relacje z klientami. Działalność jest jednak mało dochodowa, nie pojawiają się nowi konkurenci.

Cykl życia może być rozciągnięty na kilka do kilkudziesięciu lat. Jedynym sposobem na przetrwanie firmy jest ciągła **inwestycja w kapitał intelektualny**, która pozwala na regularne przeskakiwanie z obecnej trajektorii do  kolejnej - na przykład z fotografii analogowej w cyfrową, z taśmy  magnetofonowej w płyty CD, a potem w dystrybucję cyfrową, i tak dalej.  Jak wiemy z historii, są to bardzo rzadkie wypadki. W większości firmy  upadają, gdyż nie potrafią się zmienić w ślad za zmieniającymi się  potrzebami klientów. W 2012 r. o upadłość otarł się niegdysiejszy król  fotografii analogowej, czyli Kodak, a w duże kłopoty popadła także  Nokia, która „przespała” okres transformacji telefonów w smartfony.

Dla podejmowania prawidłowych decyzji inwestycyjnych kluczowe jest  zidentyfikowanie fazy, w której znajduje się rynek. Dane historyczne  zwykle są przesunięte w fazie, a w oficjalnych kanałach nie ma rzetelnej komunikacji, tylko teksty PR-owe. **Analityk fundamentalny musi patrzeć w przyszłość** i określić, **co się będzie działo z branżą** na przestrzeni co najmniej pięciu lat.

# 4.**Strategie spółek**

Co to jest strategia? Plan wykorzystania ograniczonych zasobów do osiągnięcia celu. I nic więcej.

- Jeśli mamy dość pieniędzy i możemy kupić wszystko co potrzeba, **nie potrzebujemy strategii**.
- Jeśli mamy dość wojska aby zaatakować wszystkie oddziały przeciwnika, **nie potrzebujemy strategii**.
- Jeśli mamy dość zamówień, by obłożyć produkcję, **nie potrzebujemy strategii**.
- Jeśli nie mamy przeciwnika, to też **nie potrzebujemy strategii**.

Jak zatem sprawić, żeby klienci chcieli od nas kupować, zamiast od  innych podmiotów, które są na rynku dłużej i mają swoją pozycję? Trzeba  albo

**dostarczyć ewidentnie lepsze produkty za niewiele większą cenę**

albo

**dostarczyć porównywalne produkty za o wiele niższą cenę.**

Klienci będą kupować tylko wtedy, jeśli będą widzieć dla siebie  korzyści. Nikogo nie interesujemy my i nasze wspaniałe plany. Każdego  interesuje tylko jego własny interes: albo mieć to samo taniej, albo mieć coś dużo lepszego niż dotychczas. Inaczej biznes nie zadziała.

Dlatego możemy wyróżnić dwa podstawowe rodzaje strategii (źródło: Zdzisław Pierścionek, „Strategie rozwoju firmy”):

1. obniżenie ceny przy tym samym poziomie wartości użytkowej,
2. zwiększenie wartości użytkowej, przy tym samym poziomie ceny.

Pierwszą można skojarzyć ze strategią przywództwa kosztowego opisaną  przez Portera,drugą - ze strategią dyferencjacji. W krótkim terminie  firmy mogą decydować się również na strategie łączone, które prowadzą do osiągnięcia konkretnych celów. Czasowe ustalenie bardzo niskich cen  może prowadzić do szybkiego zdobywania udziałów rynkowych, eliminacji  dotychczasowej konkurencji lub przeciwdziałać wchodzeniu na rynek  kolejnych podmiotów.

Firmy **konkurują nie tylko na cechy produktów**,  zresztą nie każdy musi od razu coś wytwarzać. Spójrzmy na banki, które  nie wytwarzają nic oprócz ulotek. Oprócz ceny i parametrów technicznych, polem do konkurowania może być równie dobrze dostępność towaru, terminy płatności, jakość obsługi klienta, usługi dodane takie jak serwis,  wydłużona gwarancja, słowem wszystko co zwiększa wartość postrzeganą przez odbiorcę.

Istnieje także strategia bez konkurowania, tak zwana **strategia błękitnego oceanu**, która postuluje znalezienie takiego obszaru biznesowego, w którym nie  ma konkurencji i nie da ona rady na ten ocean wpłynąć. Jednak takie  wypadki są również bardzo rzadkie. Przykładem może być Red Bull, który  sprzedaje tę samą słodką wodę co wszyscy inni, za to kilkukrotnie  drożej, i utrzymuje największy udział w rynku, choć jest cały czas i to  coraz skuteczniej atakowany. Jest to firma marketingowa, która sprzedaje energię: komunikuje ekstremalne przeżycia, dostarczające adrenalinę.  Dosłownie zarzuca media na całym świecie świetnym materiałem zdjęciowym i filmowym, który te mogą używać za darmo - więc to robią. Rozdaje też  ogromne ilości próbek, tak na prawdę w postaci pełnowartościowego  produktu. Konkurenci nie są w stanie naśladować Red Bulla, bo kanały  marketingowe są już przez niego zablokowane - więc przyjmują strategię  niskiej ceny. Jednak **na dłuższą metę błękitny ocean czerwienieje**, bo rekiny w końcu znajdują do niego drogę i zaczynają się gryźć.

# 5.**Modele biznesowe**

Strategia przekuta na działania staje się **modelem biznesowym**. Inaczej pozostaje tylko paroma zdaniami na papierze, które nie  przynoszą pieniędzy. Dopiero wdrożona nabiera wartości. Dlatego nie ma  czegoś takiego jak świetny pomysł, pewniak, gwarantowana koncepcja. Nie  mają one żadnej wartości bez realizacji.

- **Aby wejść na rynek, musimy umieć zidentyfikować i rozwiązać konkretny problem klientów. Wtedy nam zapłacą.**

Przykłady modeli biznesowych:

1. **Tani walkman, drogie baterie**, znany też jako Tania  golarka, drogie żyletki, współczesna wersja to Tania drukarka, drogie  tusze. Wiąże odbiorcę na dłużej z wysokorentownym dla nas produktem w  ten sposób, że szkoda mu wyrzucić urządzenie, w które zainwestował. *Switching cost*, który musiałby ponieść przerzucając się na inne urządzenie sprawia, że kupno drogich tuszy postrzega jako korzystniejsze.
2. **Skrócenie łańcucha dostaw** to prosta eliminacja pośredników, przez co można zaoferować odbiorcy niższą cenę, samemu zarabiając więcej.
3. **Franczyza**, czyli rozwój sprawdzonego już produktu  lub usługi na bazie cudzego kapitału, dający szybki wzrost bez  konieczności ponoszenia nakładów inwestycyjnych, a także dający zyski ze sprzedaży sprzętu i pobierania opłat marketingowych.
4. **MLM**, który znamy chociażby z Amwaya, to budowa  sieci dystrybucji, w której każdy węzeł otrzymuje prowizję od sprzedaży  wygenerowanej przez węzły leżące niżej, na wszystkich poziomach.
5. **Ograniczenie konkurencji poprzez przejęcia**, tzw.  konsolidacja branży (integracja pozioma). Kupując konkurencyjne firmy  jednocześnie zwiększamy siłę przetargową wobec dostawców (większe  wolumeny - większe zniżki - mniejsza presja na podwyżki) i wobec  odbiorców (nie mają alternatywy - mniejsza presja na obniżki).
6. **Przejęcia dostawców** (integracja pionowa). Kupując  firmy, będące naszymi kontrahentami, skracamy łańcuch dostaw i  przejmujemy ich marżę, mogąc zaoferować na wyjściu niższą cenę.
7. **Przerzucenie kosztów ostatniej mili na klienta.**  IKEA sprzedaje meble w paczkach, klient musi je sam złożyć i zawieźć do  domu, albo za to osobno zapłacić. Firma oszczędza na powierzchni,  zmniejsza odpady, a klient zyskuje w oczach żony jako meblowy superman,  tak naprawdę oszczędzając firmie kosztów. Inny przykład to fast food,  gdzie nie ma kelnerów - klient sam sobie przynosi jedzenie i odnosi  resztki, cały czas uważając, że jest w restauracji.

Modele biznesowe dzielą się na działające i niedziałające. Można  to sprawdzić tylko w praniu. Na papierze nikt nie zawyrokuje, co będzie  sukcesem, a co nie. To się okazuje dopiero post factum. Jednak firma,  która dopracuje model biznesowy - nawet z pozoru bardzo prosty - jest  niezwykle trudna do naśladowania, nawet jeśli pozornie wszystko o niej  wiadomo. Pamiętajmy, że **pomysł nie ma wartości, dopiero jego realizacja.** Jaka jest na przykład tajemnica w biznesie polegającym na kupieniu  działki, postawieniu centrum handlowego i wynajęciu powierzchni  sklepowej? A jednak jedni potrafią to robić lepiej, a inni gorzej. Wśród sieci handlowych dynamicznie rosną i pokazują wysokie marże Lidl,  Biedronka i giełdowe Dino, natomiast tradycyjne hipermarkety jak Auchan, Tesco czy Carrefour notują straty, lub działają na progu rentowności.

# 6.**Pułapki w analizie sektorowej**

Najczęstszym błędem popełnianym przez biznesmenów i przez  początkujących analityków jest ocena strategii, produktu czy modelu  biznesowego przez pryzmat własnych preferencji. Najczęściej jednak nie jesteśmy reprezentatywni i to co robimy czy myślimy nie jest miarodajne dla oceny potencjału rynkowego.

Idąc dalej tym tropem, często popełnianym błędem jest oparcie się na opiniach, a nie na faktach. **Ludzie zwykle co innego mówią, a co innego robią.** Prasa też nie jest dobrym źródłem informacji. Do oceny sytuacji  potrzebujemy czystych, wiarygodnych danych źródłowych, na podstawie  których wyrobimy sobie chłodną, własną opinię o kondycji i dynamice  branży.

Nierzadko też jako argument za powodzeniem danego pomysłu jest stwierdzenie, że *"jeszcze czegoś takiego nie ma na rynku"*. Niestety, zwykle jest to **zły znak**. Jeśli czegoś nie ma, to albo nie jest potrzebne, albo nie jest  rentowne, albo będziemy musieli przejść długi i kosztowny proces  edukacji odbiorców. Dużo lepiej konkurować w branży już istniejącej,  gdzie jest popyt, bo ktoś wcześniej przetarł ścieżkę, a my teraz  pójdziemy nią własnym krokiem. Pieniądze zarobione na pieczeniu bułek,  myciu samochodów czy sprzedaży parasoli wyglądają tak samo i służą tak samo, jak zarobione na gamingu, biotechnologii czy lotach kosmicznych, a zwykle są pewniejsze.